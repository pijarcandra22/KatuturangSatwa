Rahina Kuningan
Kuningan inggih punika silih tunggil rahina jagat umat Hindu, utamannyané ring Bali. Rahina punika kalaksanayang duk Saniscara Kliwon wuku Kuningan nyabran nem sasih utawi 210 rahina acepok. Kruna Kuningan mawit saking "kauningan" sané maartos sarana nincapang rasa spiritual antuk ngrasayang raga mangda nénten katibén lara miwah baya. Arahina sadurung Kuningan kabaos Penampahan Kuningan taler apisan rahina salanturnyané kawastanin Umanis Kuningan pateh sakadi sané wénten ring rahina Galungan. Rahina Kuningan taler kasimbolang antuk sarana sané mawarna kuning sakadi nasi tumpeng sané kaangén ring soda miwah nasi yasa sané jagi kakaryanin ring rahina punika.
