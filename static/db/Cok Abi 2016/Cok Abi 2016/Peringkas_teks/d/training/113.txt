Mahabharata
Mahabharata inggih punika silih sinunggil sastra kuno sané mawit saking India. Sastra puniki kasurat olih Bhagawan Byasa utawi Rsi Vyasa tur kakapah dados plekutus kitab sané kawastanin Astadasaparwa. Kitab puniki nyritayang indik Pandawa miwah Korawa sané maperang antuk ngamolihang pamarintahan ring Astina. Perang punika kalaksanayang ring Kurusétra tur kalaksanayang ngantos plekutus dina, perang punika taler kawastanin Perang Bharatayuddha. Ring India, kitab Mahabharata puniki madué kalih vérsi, inggih punika vérsi India Kaja miwah India Kelod. Ring kitab puniki taler madaging indik kaweruhan Agama Hindu miwah nilai-nilai ring Agama Hindu, punika mawinan kitab puniki kasuciang olih krama umat Hinduné.
