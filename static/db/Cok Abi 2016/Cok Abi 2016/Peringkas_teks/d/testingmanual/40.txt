Ngelawang
Ngelawang inggih punika silih tunggil sarana sajeroning nulak bala majeng krama Hindu ring Bali. Kruna ngelawang mawit saking kruna lawang sané mapiteges pintu utawi jelanan, riantukan kasolahang ring ajeng paumahan krama. Daweg rihin, ngelawang pinaka upacara pingit saantukan pralinggan ida sané marupa barong utawi rangda sané sampun mapasupati sané kasolahang ngiderin désa. Nanging sané mangkin, ngelawang ketah ipun nganggén Barong bangkung, marupa sakadi bawi sané nénten kapasupati. Ngelawang nulak sahanan kaon ri kala Galungan lan Kuningan. Ngelawang wantah pinaka silih tunggil tetamian anak lingsir ring Bali, sané kapercaya sida ngicalang sahanan parindikan kaon pamekas panulak bala, sané kamargiang ri kala rerahinan jagat Galungan miwah Kuningan. Sesolahan puniki wantah kategepin taler antuk tetabuhan sané taler kabaktayang antu alit-alite. Ngelawang dados tontonan anak sané nglintang ring margine, wiadin tontonan krama desa.