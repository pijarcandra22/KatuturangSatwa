Galungan
Galungan inggih punika silih tunggil rahina jagat krama Hindu utamannyané ring Bali. Galungan pinaka cihna indik dharma sané menang yéning kalawan antuk adharma. Manut lelintihannyané rahina punika taler simbol saking payudhan Déwa Indra (dharma) sané ngaonang raksasa Mayadenawa (adharma). Dudonan rahina Galungan kakawitin antuk rahina Sugihan Jawa miwah Sugihan Bali. Salanturnyané malih kalih rahina, ritatkala rahina Redité Paing wuku Dungulan kamargiang Penyekeban Galungan pinaka cihna nyekeb indriya. Benjangnyané wénten rahina Panyajahan Galungan. Arahina sadurung Galungan kawastanin Penampahan Galungan. Ring rahina Budha, rahina sané pinih utama umat Hindu ring sajebag jagaté ngaturang sembah bhakti mawit saking paumahan soang-soang nglantur ka pura-pura ring sanè nampek ring wewidangan druwéné. Apisan sawusan rahina Galungan kabaos Umanis Galungan sané kalaksanayang nuju rahina Wrshpati Umanis wuku Dungulan. 
