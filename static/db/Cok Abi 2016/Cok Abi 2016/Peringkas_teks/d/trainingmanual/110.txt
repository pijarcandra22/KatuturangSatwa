Tradisi Lukat geni
Lukat geni inggih punika tradisi sané kamargiang ring krama Puri Satria Kawan, Paksebali, Kecamatan Dawan, Klungkung. Lukat Geni inggih punika silih tunggil siat sané nganggén api. Raris para trunané mapasangan saling gebug nganggén api sané kakaryanin saking danyuh maiket sané apinyané ngendih. Api punika sané kasiatang ring awak timpal lianan. Kruna lukat maarti ngicalang sakancan mala ring angga. Geni punika maarti api. Upacara lukad geni puniki matetujom ngicalang sakancan mala sané wénten ring angga sarira. Punika mawinan lukat geni puniki kamargiang rikala pangrupukan, arahina sadurung hari raya nyepi rikala tilem sasih kasanga. Lukat geni kairingang antuh tabuh bleganjur sané ngawinang sang sané nyarengin gargita pisan. Nénten wénten pamilet sané matatu risampuné siat puniki wusan, yadiastun siaté nganggén api.
