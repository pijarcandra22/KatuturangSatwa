Tradisi Omed-omedan
Oméd-Omédan wantah pinaka dresta sané ketah kamargiang ring Banjar Kaja, Desa Sesetan, Denpasar Selatan, Kota Denpasar, Bali. Tetamian budaya marupa oméd-omédan sané kalaksanayang ring Banjar Kaja Desa Sesetan setata kadulurin antuk nglaksanayang pangubaktian saha kalanturang antuk ida sesuhunan sané marupa barong bangkal tedun napak pertiwi. Ri kalaning Ida sesuhunan tedun, krama raris ngicen galah saha nyayagayang genah majeng pamargin oméd-omédan nyihnayang pangawit pamargin drestané puniki. Tetabuhan bleganjur sayan ngramianin pamargin oméd-omédan. Samian masuryak girang, ngawinang pamargin omed-omedan sayan ramia.
