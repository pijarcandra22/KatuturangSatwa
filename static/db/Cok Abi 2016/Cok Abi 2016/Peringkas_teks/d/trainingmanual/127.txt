Pura Tirta Empul
Pura Tirta Empul inggih punika silih sinunggil pura sané magenah ring tangahing pulo Baline, ring Desa Manukaya, Kecamatan Tampak Siring, Kabupaten Gianyar, sané kasub ring krama Baliné krana yéh sucinyanné. Wastan pura punika mawit saking sumber mata air inggih punika Tirta Empul. Mata air punika saking tukad Pakerisan. Pura Tirta Empul kakepah dados tatiga inggih punika Jaba Pura, Jaba Tengah, tur Jeroan. Kacritayang Raja Mayadénawa nénten patut mamerintah krama Baliné, tur nénten ngadadosang krama Baliné ngalaksanayang upacara agama antuk nunas kerahayuan ring jagaté. Nika mawinan para déwa, sané kapimpin olih Bhatara Indra nyerang Mayadénawa. Nganggon kesaktiannyané Ida ngranayang wénten mata air sané misi racun, nika mawinan pasukan Bhatara Indra sané nginem yeh punika padem. Selanturnyané Bhatara Indra nuncebang tombaknyané tur medal yéh saking tanahé. Yéh punika kaanggén kamercikang ring para déwa sané keni racun punika, lantas para déwa punika idup malih.
