Satua Bali
Satua Bali inggih punika carita rakyat sané nglimbak ring Bali taler ngranjing foklore. Wénten taler sané maosang satua parajana. Satua Bali puniki nglimbak ring Bali pinaka sastra lisan nénten madaging peséngan utawi aran sang sané ngawi. Satua Bali nénten kauningin ipidan kakaryanin. Ring Bali satua puniki nglimbak kantos mangkin. Cecirén satua Bali lianan ring pangawinyané nénten kauningin utawi tan kaengkebang (anonim), ketah nganggén kruna sakadi ada tutur-tuturan satua, ada kone orah-orahan satua, goak maling taluh satua bawak suba suud. Satua taler kaanggen jalaran ngwangun pendidikan karakter ring alit-alité riantukan ring satua makéh pisan madaging ajah-ajahan sané prasida katulad minakadi indik tata laksana, parisolah, tresna asih, karma phala miwah sané lianan.
